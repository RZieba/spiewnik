\section{Rozstanie}
\begin{text}
Krzyżem na rozdrożu swój los oznaczamy\\
Oto drogi dwie i krzyż na drogę\\
Na skrzyżowaniu jak ukrzyżowani\\
Ślepy los nie był nam łaskawym bogiem

Ciężko wrócić do siebie, jakbyśmy szli pod górę\\
Nie dane nam było dotrzeć aż do granic\\
Przestrzeń między nami już wyrasta murem\\
Daremne gesty nie oddalą pożegnania

Byliśmy jednym – teraz rozdarci na dwoje\\
Nie po drodze nam było, a poszlibyśmy dalej\\
Nasze życie rozbite na twoje i moje\\
Każda droga mija, nasze się mijają

Na rozstajach dusza rwie się na części\\
Uchodzi z nas życie tamtą drugą drogą\\
Nie będzie dłużej wspólnym nasze szczęście\\
O ileż trudniej unieść siebie połowę

Wkrótce znikną nasze ślady w koleinach\\
Nie wrócimy po nich raz wybraną ścieżką\\
Gdybyż można było tutaj się zatrzymać\\
Gdyby przeszły czas zatrzymać na wieczność

A tak giniemy, giniemy sobie z oczu\\
Niewidomi odchodzimy w niewiadome\\
Kiedy losy się ku sobie znów potoczą\\
Miniemy się idąc każde w swoją stronę

Byliśmy jednym – teraz rozdarci na dwoje\\
Nie po drodze nam było z dobrym czasem\\
Nasze życie rozbite na twoje i moje\\
Każda droga mija, mijają się nasze

Na rozstajach dusza rwie się na części\\
Uchodzi z nas życie tamtą drugą drogą\\
Nie będzie dłużej wspólnym nasze szczęście\\
O ileż trudniej unieść siebie połowę

Droga rządzi nami – raz wiedzie, raz zwodzi\\
W diabelskie widły rozgałęzia się jej drzewo\\
Drzewo niewiedzy, gdzie dobre w złe przechodzi\\
Nieludzkie prawo, nieubłagane lewo

Jakie los odebrał nam widoki\\
Za horyzontem, za rozstajami rozstań?\\
W końcu nasz wybór stanie się wyrokiem\\
Lecz droga przecież nigdy nie jest prosta
\end{text}